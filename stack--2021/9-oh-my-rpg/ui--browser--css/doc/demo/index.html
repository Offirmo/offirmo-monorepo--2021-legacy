<!DOCTYPE html>
<html lang="en">
<head>
	<meta charset="UTF-8">
	<title>Title</title>
	<style>
		@import "../../src/index.css";
	</style>
</head>
<body>
	<p>
		Ai! laurië lantar lassi súrinen,
		yéni únótimë ve rámar aldaron!
		Yéni ve lintë yuldar avánier
		mi oromardi lissë-miruvóreva
		Andúnë pella, Vardo tellumar
		nu luini yassen tintilar i eleni
		ómaryo airetári-lírinen.
	</p>
	<p>
		Sí man i yulma nin enquantuva?
	</p>
	<p>
		An sí Tintallë Varda Oiolossëo
		ve fanyar máryat Elentári ortanë
		ar ilyë tier undulávë lumbulë
		ar sindanóriello caita mornië
		i falmalinnar imbë met,
		ar hísië untúpa Calaciryo míri oialë.
		Sí vanwa ná, Rómello vanwa, Valimar!
		Namárië! Nai hiruvalyë Valimar!
		Nai elyë hiruva! Namárië!
	</p>
</body>
</html>
